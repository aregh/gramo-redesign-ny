---
**Delt med:** Kim og Rita i Teams den 28. januar 2025
---

# Beslutningsgrunnlag: Strategi for gramo.no

## Sammendrag

Dette dokumentet gir et beslutningsgrunnlag for å styrke arbeidet med [Gramo.no](http://gramo.no/), inkludert hovedsiden, infosenteret og medlemsportalen (Min side). Det identifiserer dagens utfordringer, som fragmentert ansvar og manglende målinger, og foreslår tiltak som innføring av tydelige operasjonelle mål (OKR), opprettelse av en ansvarlig rolle for nettsidene og etablering av fleksible, tverrfaglige arbeidsmetoder. Målet er å koble arbeidet med nettsidene til Gramos strategiske mål, forbedre brukeropplevelsen og sikre en effektiv og helhetlig strategi for Gramos digitale flater.

## Innhold

1. Hva er gramo.no?
2. Status og utfordringer i dag
3. Slik kan vi kan løse utfordringene
4. Hvordan tiltakene støtter Gramos strategiske mål
5. Praktisk eksempel på OKR
6. Innsiktsarbeid – Hva og hvorfor?
7. Hvordan å jobbe tverrfaglig med innsikten
8. Konklusjon og anbefaling

## 1. Hva er gramo.no?

Når vi refererer til "gramo.no" eller "nettsidene" i dette dokumentet, inkluderer dette hele det digitale økosystemet som er rettet mot publikum. Dette omfatter hovedsiden ([www.gramo.no](http://www.gramo.no/)), infosenteret ([hjelp.gramo.no](http://hjelp.gramo.no/)) og medlemsportalen ([minside.gramo.no](http://minside.gramo.no/)). Nettsidene spiller en sentral rolle i å informere, veilede og betjene medlemmer, rettighetshavere og andre brukere.

## 2. Status og utfordringer i dag

Med 3500 besøkende i måneden er [gramo.no](http://gramo.no/) vår viktigste kommunikasjonskanal. Men dagens arbeidsmetoder gjør det utfordrende å levere verdi.

**Ingen kontinuerlige målinger:** Vi mangler data som viser hvordan nettsidene oppfyller brukerbehovene til medlemmer og rettighetshavere. Dette gjør det vanskelig å ta informerte beslutninger.

**Subjektive forslag:** Forbedringer baseres ofte på individuelle meninger, uten støtte i konkrete innsikter eller målinger.

**Fragmentert ansvar:** Arbeidet med nettsidene – inkludert hovedsiden, infosenteret, Min side – er fordelt mellom ulike personer og fagområder, uten en helhetlig strategi. Dette skaper ineffektivitet og hindrer sammenhengende løsninger på tvers av hele det digitale økosystemet.

**Tidskrevende databehandling:** Innsamling og deling av innsikt gjøres manuelt, noe som tar mye tid og begrenser tilgjengeligheten av data.

**Forventninger uten handling:** Når vi samler inn innsikt uten å følge opp med tiltak, kan det svekke tilliten til Gramo som en brukerorientert organisasjon.

## 3. Slik kan vi kan løse utfordringene

Gramo trenger en tydelig strategi for å prioritere og følge opp arbeidet med [gramo.no](http://gramo.no/). Dette inkluderer:

- Innsiktsarbeid for å identifisere brukerbehov og måle gjennomføringsgrad.
- En struktur for å handle på innsikten.

Vi anbefaler følgende tiltak:

- **Ta i bruk Skyra:** Skyra gir oss verktøyene vi trenger for å samle innsikt og følge opp arbeidet vårt.
- **Opprette en ansvarlig rolle:** Gi den personen med dokumentert mest kompetanse ansvar for helhetlig prioritering og oppfølging av nettsidene. Dette inkluderer hovedsiden, infosenteret og Min side, samt eventuelle nye områder rettet mot publikum. Kompetansen bør inkludere brukeropplevelse, innholdsarbeid og digitale strategier, for å sikre at prioriteringer og løsninger er både effektive og sammenhengende på tvers av alle digitale flater.
- **Etablere fleksible arbeidsmetoder:** Sikre at tverrfaglige arbeidsprosesser koordineres av den samme ansvarlige personen, med fleksibel involvering av kompetanse fra medlemsservice, brukeropplevelse, innholdsdesign, jus, og utvikling etter behov.
- **Sikre kontinuerlig forbedring:** Gjør forbedringsarbeidet til en del av Gramos langsiktige strategi, støttet av klare OKR-mål og jevnlig oppfølging.

Ved å iverksette disse tiltakene legger vi grunnlaget for målrettet, helhetlig og effektiv arbeide.

## 4. Hvordan tiltakene støtter Gramos strategiske mål

### Best i Norden på fordeling og utbetaling

- Innsiktsarbeid hjelper oss å identifisere hvilke oppgaver på nettsiden som er mest kritiske for medlemmene og rettighetshaverne, og hvor de møter hindringer.
- Ved å forbedre disse oppgavene kan vi sikre at dataene vi trenger for fremtidige utbetalinger er korrekte og oppdaterte, noe som legger grunnlaget for raskere og mer effektive utbetalinger når musikken blir brukt.
- Samtidig bidrar dette til å redusere feil og unødvendige henvendelser, som frigjør ressurser til selve utbetalingsprosessen.

### Effektiv og kompetent organisasjon

- En strukturert tilnærming til innsiktsarbeid og oppfølging gjør at vi prioriterer tiltak med høy verdi, samtidig som vi reduserer unødvendig tidsbruk.
- Å utnytte eksisterende kompetanse på huset sikrer at vi arbeider smartere og mer kostnadseffektivt.
- Arbeidsmetoden gir oss konkrete måleparametere som gjør det enklere å sette meningsfulle OKR, noe som har vært en utfordring tidligere. Med denne tilnærmingen kan vi tydelig vise fremgang og sikre kontinuerlig forbedring.

### Beste partner

- Gjennom innsiktsbasert arbeid kan vi levere løsninger som bygger tillit, ved å lytte til og handle på faktiske brukerbehov.
- Synlige forbedringer viser at vi verdsetter medlemmene og rettighetshaverne, og styrker relasjonen til dem.

Samtidig legger vi grunnlaget for en datadrevet og målbar tilnærming med OKR, som tydelig definerer hva vi ønsker å oppnå og hvordan vi måler fremgang.

## 5. Praktisk eksempel på OKR for nettsidene

**Objective** (en ambisjon som beskriver hva vi ønsker å oppnå):

**Gramos innhold skal løse ekte behov for ekte mennesker, ved at de enkelt finner, forstår og får til det de ønsker.**

**Key results** (indikatorer som viser hvordan vi ligger an med måloppnåelsen):

- Oppnå en gjennomføringsgrad på XX % på toppoppgaver innen QX.
- Redusere antall henvendelser på toppoppgaver med XX %.

Dette viser hvordan vi kan knytte innsiktsarbeid, brukerbehov og Gramos strategiske mål sammen i konkrete målbare resultater, noe som sikrer verdi både for brukerne og organisasjonen.

## 6. Innsiktsarbeid – Hva og hvorfor?

For å oppnå Gramos mål og levere verdi til medlemmer og rettighetshavere, må vi basere arbeidet vårt på innsikt. Et nøkkelverktøy i dette arbeidet er Skyra, som gir oss verktøyene vi trenger for å forstå brukerbehov, måle resultater, og prioritere tiltak.

Innsikten vi samler inn med Skyra hjelper oss å:

- **Forstå brukerbehov:** Innsiktsarbeidet inkluderer å identifisere hvilke oppgaver brukerne anser som viktigst, og hvor de møter utfordringer. Dette gir grunnlag for å fokusere ressursene der de gjør størst forskjell.
- **Gjennomføringsgrad:** Ved å måle hvor godt brukerne får gjennomført sine oppgaver, kan vi identifisere flaskehalser og evaluere effekten av tiltakene vi setter inn.
- **Datadrevet prioritering:** Skyra gir oss konkrete tall og analyser som gjør det mulig å ta informerte beslutninger, redusere feilprioriteringer, og jobbe strategisk med utvikling av [gramo.no](http://gramo.no/).
- **Retning og mål:** Skyra gir oss noe å styre etter. Med klare mål og datastøtte kan vi unngå å jobbe i blinde og prioritere det som virkelig har verdi for brukerne og organisasjonen.
- **Kontinuerlig tilbakemelding:** Gjennom funksjonen «Fant du det du lette etter?» samler vi direkte tilbakemeldinger fra brukerne. Dette gir oss løpende innsikt i hvor godt nettsidene oppfyller brukerbehov, slik at vi raskt kan identifisere forbedringsområder og justere innhold og funksjonalitet i sanntid.

Når vi har samlet innsikten, må vi sørge for at den omsettes til konkrete tiltak som skaper verdi.

## 7. Hvordan å jobbe tverrfaglig med innsikten

For å sikre at innsikten gir resultater, har vi etablert en strukturert prosess for å omsette den til handling. Denne prosessen består av tre hovedsteg:

### Prioritering basert på innsikt

- Etter innsiktsarbeidet arrangeres et prioriteringsverksted for å identifisere hvilke brukeroppgaver og områder som gir størst verdi for Gramos mål.
- Deltakere tar med innsikt fra ulike kilder, inkludert brukerdata, henvendelser og strategiske mål. Dette sikrer en balansert vurdering av bruker- og forretningsbehov.
- Verkstedet inkluderer nøkkelpersoner fra følgende kompetanseområder og ledelsen for bred forankring:
  - **Medlemsservice:** Gir innsikt fra daglig kontakt med brukerne.
  - **Brukerorientert design og innhold:** Utvikler løsninger som kombinerer god brukeropplevelse, navigasjon, og tydelig innhold.
  - **Juridisk rådgivning:** Sikrer at tiltakene overholder lovverk og retningslinjer.
  - **Utvikling og IT-forvaltning:** Sikrer at systemene fungerer best mulig, støtter de tekniske kravene for tiltakene, og gjennomfører nødvendige tekniske implementeringer.

Når prioriteringene er på plass, kan vi gå videre til å utvikle målrettede løsninger.

### Utvikling av løsninger

- Basert på prioriteringene gjennomføres et kjerneverksted for å finne konkrete ideer og løsninger.
- Ved å involvere et bredt spekter av kompetanse og perspektiver, sikrer vi en felles forståelse av utfordringene og øker sjansen for innovative og helhetlige løsninger.
- Tiltakene beskrives og ansvarsområder fordeles, slik at arbeidet kan gjennomføres effektivt og målrettet.

Med løsninger på plass trenger vi en struktur og metoder som legger til rette for effektiv oppfølging, koordinering og samarbeid, slik at tiltakene kan gjennomføres målrettet og gi ønskede resultater.

### Gjennomføring og oppfølging

- Arbeidet organiseres fleksibelt ved at de kompetanseområdene som ble involvert i kjerneverkstedet, trekkes inn på passende tidspunkter for å sikre høy kvalitet og effektivitet i gjennomføringen.
- Vi måler effekten av tiltakene ved hjelp av Skyra og andre verktøy for å evaluere gjennomføringsgrad og brukertilfredshet.
- Kontinuerlig tilbakemelding fra brukerne, som gjennom funksjonen «Fant du det du lette etter?», blir en del av arbeidet for å sikre løpende forbedringer.

En viktig gevinst av denne metoden er at vi etablerer en strukturert måte å jobbe tverrfaglig på. Dette styrker samarbeidet mellom ulike fagområder, sikrer helhetlige løsninger, og gjør det lettere å balansere bruker- og forretningsbehov på en effektiv og målrettet måte.

## 8. Konklusjon og anbefaling

Tiltakene vi foreslår gir Gramo en strukturert og effektiv måte å bruke [gramo.no](http://gramo.no/) til å levere verdi for medlemmer og rettighetshavere. Ved å kombinere innsiktsarbeid, prioritering, og tverrfaglig samarbeid kan vi sikre at nettsiden oppfyller brukerbehov, samtidig som vi støtter opp om Gramos strategiske mål.

Uten tilgang til verktøy for å samle innsikt, måle effekt og handle på funnene, risikerer vi å arbeide i blinde og miste muligheten til å gi reell verdi til rettighetshaverne. Implementeringen av disse tiltakene gir oss derimot både innsikt og handlingskraft til å møte disse behovene på en strategisk og effektiv måte.

### Vi anbefaler at [beslutningstager]:

1. Godkjenner implementeringen av Skyra som vårt innsiktsverktøy.

2. **Oppretter en ansvarlig rolle for helhetlig prioritering og oppfølging av nettsidene.** Denne rollen bør fylles av en person med dokumentert kompetanse innen brukeropplevelse, innholdsarbeid og digitale strategier.

3. Støtter etableringen av fleksible arbeidsmetoder som koordineres av den samme personen for å sikre helhet og effektive prioriteringer.

Disse tiltakene legger til rette for effektiv ressursbruk, synlige forbedringer, og en sterkere posisjon som en brukerorientert organisasjon.

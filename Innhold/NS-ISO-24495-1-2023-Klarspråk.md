**Dokumentinformasjon**
Kategori: Standard fra SN
Dato: Publisert des. 2023
Utgave: 1
Komité: SN/K 144
ICS-koder: 01.140.10

**NS-ISO 24495-1:2023**
**Dokumenttittel: Klarspråk - Del 1: Styringsprinsipp og retningslinjer**

---

### Forord
ISO (Den internasjonale standardiseringsorganisasjonen) er et verdensomspennende forbund av nasjonale standardiseringsorganer (ISO-medlemsorganer). Arbeidet med å utarbeide internasjonale standarder utføres vanligvis av ISOs tekniske komiteer. Hvert medlemsorgan som er interessert i et emne som det er opprettet en teknisk komité for, har rett til å være representert i den komiteen. Internasjonale organisasjoner, både offentlige og private, tar også del i arbeidet i samarbeid med ISO. ISO samarbeider nært med IEC (Den internasjonale elektrotekniske komité) i alle saker som gjelder elektroteknisk standardisering.

Prosedyrene som ble brukt ved utarbeidelse av dette dokumentet, og de som skal brukes ved videre vedlikehold, er beskrevet i ISO/IEC-direktivene, del 1. Det er særlig viktig å legge merke til de forskjellige godkjenningskriteriene som er nødvendige for ulike typer ISO-dokumenter. Dette dokumentet er utarbeidet i samsvar med reglene som er gitt i ISO/IEC-direktivene, del 2 (se www.iso.org/directives).

ISO gjør oppmerksom på at implementeringen av dette dokumentet kan innebære bruk av et eller flere patenter. ISO tar ikke stilling til bevis, gyldighet eller anvendelsesmuligheter når det gjelder krav knyttet til disse patentene. Ved publiseringen av dette dokumentet hadde ISO ikke mottatt informasjon om noen patenter som kan være nødvendige for å implementere dette dokumentet. De som implementerer dette dokumentet, bør gjøres oppmerksomme på at dette ikke nødvendigvis utgjør den nyeste informasjonen, som er tilgjengelig i patentdatabasen på www.iso.org/patents. ISO skal ikke holdes ansvarlig for å identifisere noen av eller alle disse patentrettighetene.

Eventuelle handelsnavn i dette dokumentet er informasjon til brukerne og innebærer ikke en anbefaling.

For en forklaring på standardenes frivillige karakter, betydningen av ISOs spesielle termer og uttrykk i forbindelse med samsvarsvurdering, så vel som informasjon om ISOs overholdelse av World Trade Organization (WTO)-prinsippene i Tekniske handelshindringer (TBT), se www.iso.org/iso/foreword.html.

Dette dokumentet ble utarbeidet av den tekniske komiteen ISO/TC 37, Language and terminology.

En liste over alle delene i ISO 24495-serien finnes på ISOs nettsted.

Alle tilbakemeldinger eller spørsmål om dette dokumentet bør rettes til brukerens nasjonale standardiseringsorgan. En fullstendig liste over disse organisasjonene finnes på www.iso.org/members.html.

---

### Orientering
Klarspråk er kommunikasjon som setter leserne først. Det tar hensyn til:
—hva leserne ønsker og trenger å vite;
—lesernes interessenivå, fagkunnskap og tekstkompetanse;
—konteksten som leserne vil bruke dokumentet i.

Klarspråk sikrer at leserne kan finne det de trenger, forstå det og bruke det. Klarspråk fokuserer altså på i hvilken grad leserne kan bruke dokumentet, snarere enn på mekaniske mål, som lesbarhetsindeks.

Omfattende studier har vist at bruk av klarspråk sparer tid eller penger (eller begge deler) for lesere og organisasjoner. Klarspråk er mer virkningsfullt og gir bedre resultater. Dessuten foretrekker lesere klarspråk. For organisasjoner er klarspråk en viktig måte å skape tillit hos leserne på. Endelig blir oversettelsesprosessen mer effektiv for dokumenter som er skrevet på klarspråk, enn for dokumenter som er vanskelige å forstå.

Dette dokumentet vil hjelpe dokumentforfattere med å utarbeide dokumenter slik at de kan kommunisere med leserne i målgruppen på en virkningsfull måte. Dokumentet gjelder for de fleste skriftspråk og gjenspeiler den nyeste forskningen på klarspråk og klarspråkeksperters erfaringer. Se referanse [3] for informasjon om forskning på klarspråk.

Klarspråk skal ikke forveksles med lettlest tekst. Klarspråk kan brukes når målgruppen er allmenn, mens lettlest tekst brukes når målgruppen er personer som har vansker med leseforståelse. Slike vansker kan skyldes helsetilstander, at personen ikke behersker det aktuelle språket fullt ut, eller ha andre årsaker.

---

### 1 Omfang
Dette dokumentet fastsetter styringsprinsipper og retningslinjer for utarbeidelsen av klarspråklige dokumenter. Retningslinjene beskriver detaljert hvordan prinsippene skal tolkes og anvendes.

Dette dokumentet gjelder for alle som utarbeider eller bidrar til å utarbeide dokumenter. Det bredeste bruksområdet for klarspråk er dokumenter som er beregnet på allmennheten. Klarspråk kan imidlertid også anvendes i for eksempel teknisk skriving, i utkast til lovforslag eller ved bruk av kontrollerte språk.

Dette dokumentet gjelder de fleste, om ikke alle, skriftspråk, men eksemplene er bare på norsk. (*NASJONAL MERKNAD: I originalen står det «English».*)

Dette dokumentet dekker de viktigste elementene i klarspråk, men med følgende tilsiktede begrensninger:
—Dokumentet dekker ikke alle former for kommunikasjon. Det gjelder bare trykt eller digital informasjon, som hovedsakelig foreligger i form av tekst.
MERKNAD 1: De som arbeider med andre former for kommunikasjon, for eksempel podkaster og videoer, kan likevel også ha nytte av dette dokumentet.
—Dokumentet omfatter ikke eksisterende tekniske retningslinjer om tilgjengelighet og digitale dokumenter, men retningslinjene i dette dokumentet kan likevel gjelde for slike dokumenter.
MERKNAD 2: For veiledning om tilgjengelighet kan forfattere av digitale dokumenter vurdere Web Content Accessibility Guidelines[4] og NS-EN 301549[2].

---

### 2 Normative referanser
Det er ingen normative referanser i dette dokumentet.

---

### 3 Termer og definisjoner
I dette dokumentet gjelder følgende termer og definisjoner.

ISO og IEC vedlikeholder terminologidatabaser for bruk i standardisering på følgende adresser:
—ISO Online browsing platform: tilgjengelig på https://www.iso.org/obp
—IEC Electropedia: tilgjengelig på https://www.electropedia.org/

**3.1 klarspråk (foretrukket term) / klart språk**
kommunikasjon der ordlyd, struktur og utforming er så tydelig at lesere (3.2) i målgruppen lett kan
—finne informasjonen de trenger,
—forstå informasjonen de finner, og
—bruke denne informasjonen
[KILDE: International Plain Language Federation[3]]

**3.2 leser**
person i målgruppen for et dokument (3.3)
Begrepsmerknad 1: Selv om ordet «leser» historisk er knyttet til verbet «å lese», er det ikke slik at alle i målgruppen nødvendigvis «leser» dokumenter. I dette dokumentet omfatter termen «leser» følgende:
—Alle som bruker et dokument, uansett om de ser på det, lytter til det, berører det eller kombinerer disse bruksmåtene.
—En som ser igjennom eller skumleser et dokument og bare leter etter bestemte typer informasjon.
—En som får dokumentet opplest, uansett om det er av en person eller av en innretning.
Begrepsmerknad 2: Det kan være flere ulike målgrupper for det samme dokumentet. Skattebetalerne er for eksempel den primære målgruppen for skattemeldingen, mens den sekundære målgruppen er skattekontoret. Hvis ulike leseres behov motstrider hverandre, har den primære målgruppens behov prioritet.

**3.3 dokument**
en samling av trykt eller digital informasjon, hovedsakelig i form av tekst
Eksempler: Lydbeskrivelse, e-post, feilmelding, kontrakt, skjema, podkastmanus, videomanus, nettside.

**3.4 dokumentforfatter (foretrukket term) / forfatter**
person eller organisasjon som utarbeider eller bidrar til å utarbeide dokumenter (3.3)
Eksempler: Innholdsprodusenter eller -ansvarlige, redaktører, informasjonsarkitekter eller -designere, informasjonsprodusenter eller -ansvarlige, jurister, tekstforfattere, PR-medarbeidere, tekniske forfattere, oversettere, UX-skribenter (UX er engelsk forkortelse for «user experience») og prosjektledere for skriveprosjekter.

**3.5 dokumenttype**
klasse av dokumenter (3.3) med lignende kjennetegn
Eksempler: E-post, nettside, brev, bruksanvisning, avisartikkel, skjema.
[KILDE: NS-ISO 8879:1986, 4.102, modifisert — listen over eksempler har blitt modifisert og skilt ut fra definisjonsteksten.]

**3.6 bilde**
visuell representasjon av informasjon
Eksempler: Plansje, diagram, tegning, flytskjema, graf, ikon, infografikk, kart, illustrasjon, fotografi, tabell.

**3.7 informasjonsutforming**
visuell integrasjon av tekst, typografi, bilder (3.6) og multimedia som skal hjelpe leserne (3.2) med å finne, forstå og bruke informasjon
Begrepsmerknad 1: Informasjonsutforming gjør strukturen og innholdet synlig.

**3.8 evaluering**
vurdering av hvor godt lesere (3.2) finner, forstår og bruker informasjon

---

### 4 Styringsprinsipper
Det er fire styringsprinsipper:
—Prinsipp 1: Leserne får det de trenger (relevant).
—Prinsipp 2: Leserne kan lett finne det de trenger (lett å finne).
—Prinsipp 3: Leserne kan lett forstå det de finner (lett å forstå).
—Prinsipp 4: Leserne kan lett bruke informasjonen (lett å bruke).

Disse prinsippene bygger på premisset om at et dokument vil være lett å bruke hvis informasjonen er relevant, lett å finne og lett å forstå (se figur 1).

**Figur 1 — Forholdet mellom de fire prinsippene**

Sett fra dokumentforfatternes perspektiv vil det å følge de tre første prinsippene sannsynligvis gjøre det mulig for leserne å bruke et dokument. Den eneste måten å sikre dette på er imidlertid å evaluere dokumentet kontinuerlig etter retningslinjene for prinsipp 4. Dette dokumentet beskriver dermed ikke en sekvensiell prosess, ettersom de fire prinsippene er avhengige av hverandre og påvirker hverandre. Det er avgjørende å anvende alle prinsippene samlet når klarspråklige dokumenter utarbeides.

Tillegg A gir en visuell oversikt over prinsippene og retningslinjene. Tillegg B inneholder en sjekkliste som hjelper dokumentforfattere med å ta i bruk dette dokumentet.

---

### 5 Retningslinjer

#### 5.1 Retningslinjer for prinsipp 1: Leserne får det de trenger (relevant)

**5.1.1 Oversikt**
Dette prinsippet fokuserer på hva dokumentforfattere bør gjøre før de begynner på et utkast. Å forstå leserne av et dokument og deres behov er avgjørende for å kunne utarbeide et klarspråklig dokument. Dokumentforfatterne bør velge en dokumenttype og et innhold som passer til lesernes behov, formål og kontekst.

**5.1.2 Identifiser leserne**
Dokumentforfatterne bør finne ut av hvem leserne deres er, og ta i betraktning hva som kjennetegner leserne. Det kan for eksempel være deres tekstkompetanse og språklige ferdigheter, kulturbakgrunn og kunnskap om stoffet.
Kjennetegn omfatter også lesernes behov og preferanser når det gjelder tilgjengelighet, samt hvilke språk de forstår. Dokumentforfatterne bør skrive dokumentet på et språk som leserne deres kan. Det kan bety å overholde offisielle språkkrav og oversette dokumentet til andre språk.
Dokumentforfattere kan bruke følgende metoder for å identifisere sine lesere og kjennetegnene deres:
a) Gjennomgå kunnskap innhentet fra tidligere kommunikasjon med leserne.
b) Intervjue leserne.
c) Gjennomføre leserundersøkelser.
d) Gjennomgå forskning og relevant litteratur om leserne.

**5.1.3 Identifiser lesernes formål**
Dokumentforfatterne bør finne ut av hvorfor leserne vil lese dokumentet. Leserne kan for eksempel forsøke å få til noe av følgende:
a) følge instruksjoner for å utføre en oppgave;
b) bestemme seg for å gjøre eller ikke gjøre noe;
c) prøve å forstå et emne;
d) finne ut av hva dokumentforfatteren ønsker at de skal gjøre;
e) lære om et interesseområde;
f) tilegne seg den nødvendige kunnskapen for et bestemt formål, for eksempel å ta førerkort.

**5.1.4 Identifiser konteksten leserne vil lese dokumentet i**
Dokumentforfatterne bør ta hensyn til følgende:
a) hvor leserne kommer til å lese dokumentet;
b) hvilken teknologi de vil bruke for å lese det;
c) hvor mye tid de vil ha til rådighet;
d) hvor lenge de vil klare å konsentrere seg;
e) hvor interessert de kommer til å være i dokumentet;
f) hvilken følelsesmessig tilstand de er i når de leser det.
Svarene på disse spørsmålene kan avhenge av dokumenttypen (se 5.1.5).

**5.1.5 Velg dokumenttypen eller -typene**
Dokumentforfatterne bør velge dokumenttypen eller -typene som passer til lesernes kjennetegn (se 5.1.2), formål (se 5.1.3) og kontekst (se 5.1.4). Hvis det er mer formålstjenlig for leserne, kan dokumentforfatterne også velge å bruke et alternativ til et dokument, for eksempel en video.

**5.1.6 Velg innhold som leserne trenger**
Dokumentforfattere bør alltid tenke på lesernes behov når de velger innhold, også når dokumentforfatternes egne behov tilsier at dokumentet skal inneholde bestemte typer informasjon.
Dokumentforfatterne bør gjøre følgende:
a) Sett lesernes behov først.
b) Identifiser spørsmål som leserne trenger svar på (se 5.1.2 og 5.1.3).
c) Velg innhold som passer til lesernes kjennetegn (se 5.1.2), formål (se 5.1.3) og kontekst (se 5.1.4), så vel som dokumenttypen (se 5.1.5).
d) Utelat innhold som leserne ikke trenger (5.2.5 inneholder veiledning om påkrevd tilleggsinformasjon).
e) Ta hensyn til dokumentforfatternes formål og behov.
f) Velg innhold på en etisk måte:
1) Velg innhold som er korrekt.
2) Ikke ta med feilaktig eller misvisende innhold.
3) Ikke skjul eller utelat innhold som leserne trenger å kjenne til.

#### 5.2 Retningslinjer for prinsipp 2: Leserne kan lett finne det de trenger (lett å finne)

**5.2.1 Oversikt**
Leserne bør raskt kunne fastslå hva dokumentet handler om, og om det tjener deres formål. God struktur og utforming bidrar til at leserne lett finner den informasjonen de trenger. Overskrifter er ett av mange grep som kan hjelpe leserne med å skjønne hva som kommer, og de er spesielt nyttige i dokumenter som omfatter mer enn et par avsnitt.

**5.2.2 Strukturer dokumentet for leserne**
Dokumentforfatterne bør gruppere informasjon som hører sammen, og ordne den slik at det gir mening for leserne. Når dokumentforfatterne velger rekkefølge, bør de ta hensyn til disse retningslinjene:
a) Plasser det viktigste budskapet der det er lett for leserne å finne det, vanligvis i begynnelsen.
b) Presenter ny informasjon ved å bygge på informasjon som allerede er kjent for leserne.
c) Presenter informasjon om instruksjoner eller prosesser i kronologisk rekkefølge.
d) Plasser informasjon som de fleste leserne trenger, foran informasjon som bare noen lesere trenger.
e) Hvis det kan medføre materiell skade eller personskade at en prosess ikke blir fulgt, plasser advarsler om hva som ikke skal gjøres, foran instruksjoner om hva som skal gjøres.

**5.2.3 Bruk metoder for informasjonsutforming som gjør det mulig for leserne å finne informasjon**
Metoder for inkluderende informasjonsutforming gjør det lett for leserne å finne det de trenger. Dokumentforfattere bør bruke følgende metoder:
a) Vis følgende relasjoner mellom elementene visuelt:
1) Gjør viktige elementer mer framtredende (framtredende plass) ved å bruke stor skrift, fet skrifttype eller andre metoder.
2) Plasser elementer som hører sammen, i nærheten av hverandre (nærhet).
3) Gi elementer med samme funksjon likt utseende (likhet).
4) Marker tydelig rekkefølgen elementene skal leses i (rekkefølge).
b) Vurder å bruke bilder og multimedia for å gjøre leserne oppmerksomme på et bestemt emne.
c) Bruk overskrifter for å hjelpe leserne med å få oversikt over dokumentet og forstå dokumentstrukturen (se 5.2.4). Bruk om nødvendig flere overskriftsnivåer.
d) Framstill hierarkiet visuelt ved hjelp av metoder som konsistent formatering av overskrifter og innrykk.
e) Bruk kulepunkter og nummererte lister for å hjelpe leserne med å finne informasjon de ellers kan gå glipp av.
f) Bruk en typografi som letter den fysiske lesingen, for eksempel ved hjelp av fonter, skriftstørrelse, linjeavstand og kontrast.
g) Legg til en innholdsfortegnelse når det kan hjelpe leserne med å forstå dokumentets struktur eller finne fram til bestemt informasjon.
h) Legg til et register når det kan hjelpe leserne med å finne spesifikk informasjon.
i) Hvis det er flere målgrupper, angi tydelig hvilken informasjon som er myntet på hvilken målgruppe.

**5.2.4 Bruk overskrifter som hjelper leserne med å skjønne hva som kommer**
Overskrifter er et av de nyttigste grepene som kan hjelpe leserne med å finne informasjonen de trenger. Når dokumentforfattere bruker overskrifter, bør de følge disse retningslinjene:
a) Bruk en ny overskrift når et nytt emne introduseres.
b) Sørg for at hver overskrift nøyaktig beskriver informasjonen som følger.
c) Bruk konsistente overskrifter.
d) Hold overskriftene korte, slik at de er lette å se over.
e) Bruk nok overskrifter til at leserne finner informasjon, men ikke mer enn det.

**5.2.5 Hold tilleggsinformasjon atskilt**
Enkelte dokumentforfattere kan være pålagt å ta med informasjon som de fleste leserne ikke anser som viktig, for eksempel det juridiske grunnlaget for en policy. I andre tilfeller ønsker dokumentforfatterne å ta med informasjon som de fleste lesere anser som mindre viktig, for eksempel en liste over kilder eller en detaljert forklaring. Hvis dokumentforfatterne trenger å ta med slik tilleggsinformasjon, bør de bruke tillegg, litteraturlister eller andre formateringsmuligheter for å skille den ut [se også 5.2.2 d)].

#### 5.3 Retningslinjer for prinsipp 3: Leserne kan lett forstå det de finner (lett å forstå)

**5.3.1 Oversikt**
De enkelte elementene i et dokument, for eksempel ordlyd og struktur, bør være lette å forstå. Disse enkeltelementene bør virke sammen, slik at leserne oppfatter dokumentet som en sammenhengende helhet.

**5.3.2 Velg kjente ord**
Dokumentforfatterne bør velge ord som er kjente for leserne:
a) Velg ord som gjør teksten presis og utvetydig.
*EKSEMPEL 1: Å be leserne bruke en «hammer» i stedet for et «verktøy» hvis de trenger å slå i en spiker.*
b) Velg ord som framkaller et mentalt bilde hos leserne.
*EKSEMPEL 2: Å komme med konkrete forslag, for eksempel «slipp noen foran deg i køen», i stedet for bare å be leserne om å være «vennlige».*
c) Bruk fagtermer bare i følgende tilfeller:
1) hvis leserne forstår og foretrekker dem,
2) hvis leserne trenger å lære dem for å nå sine mål (i så fall skal alle fagtermer forklares første gang de forekommer).
d) Bruk forkortelser bare når det er hensiktsmessig, for eksempel:
1) når leserne er best kjent med den forkortede formen, eller
2) når uttrykket blir urimelig langt hvis det skrives fullt ut.
e) Skriv forkortelser fullt ut første gang de forekommer, med mindre de er alminnelige og velkjente.
f) Bruk en kortform i stedet for en lang frase når det er hensiktsmessig, og forklar alltid kortformen første gang den forekommer.
*EKSEMPEL 3: Bruk «Rådet» i stedet for «Rådet for like muligheter».*
g) Vær konsistent: Bruk samme ord for samme betydning, og bruk ulike ord for ulik betydning.
h) Bruk kulturelt relevant språk. Vurder hvilke ord som ville bli brukt av en aldersgruppe, en etnisk eller religiøs gruppe eller andre grupper innenfor målgruppen.

**5.3.3 Skriv klare setninger**
Dokumentforfattere bør gjøre følgende for å skrive klare setninger:
a) Bruk en klar setningsbygning:
1) Bruk en setningsbygning som er kjent for leserne.
*EKSEMPEL 1: På norsk forventer leserne som oftest setningsmønsteret subjekt-verb-objekt.*
2) Unngå setningsbygning som kan tolkes på mer enn én måte.
3) Unngå å avbryte hovedtanken i setningen med tilleggsinformasjon.
*EKSEMPEL 2: Ikke avbryt en setning med et unntak: «Bambusen bøyer seg, men sjelden – unntatt når treverket er skadet, råttent eller angrepet av insekter – vil den knekke.»*
4) Hjelp leserne å se relasjonene mellom setningene ved å begynne setningene med informasjon som er kjent for leserne eller tidligere nevnt i dokumentet, og deretter introdusere ny informasjon.
b) Henvend deg til leserne, slik at de lettere kan få et forhold til informasjonen.
*EKSEMPEL 3: På norsk ved å bruke «du» og «din» som personlige pronomen. MERKNAD: I dette dokumentet brukes ikke «du» og «din», fordi det benyttes en upersonlig tone i internasjonale standarder.*
c) Hjelp leserne med å forstå hva som skjer, og hvem som gjør hva.
*EKSEMPEL 4: Bruk aktiv form på norsk der det er mulig, med mindre det er en bestemt grunn til å bruke passiv form.*
d) Bruk grammatikk, stavemåte og tegnsetting som leserne oppfatter som passende.
e) Følg alle offisielle eller nasjonale språkstandarder, med mindre disse standardene ikke dekker lesernes behov i det aktuelle tilfellet.
*NASJONAL MERKNAD: I originalen står det «English» der det her står «norsk».*

**5.3.4 Skriv konsise setninger**
Dokumentforfattere bør gjøre følgende for å skrive konsise setninger:
a) Ha bare ett emne i hver setning.
b) Utelat overflødige ord, vage bestemmelsesord, klisjeer og andre konstruksjoner som tilfører lite mening, men som koster leserne tid og oppmerksomhet.
c) Gjør setningene relativt korte, men varier setningslengden, slik at dokumentet får en god rytme.

**5.3.5 Skriv klare og konsise avsnitt**
Dokumentforfattere bør gjøre følgende for å skrive klare og konsise avsnitt:
a) Begrens avsnittene til ett emne.
b) Angi emnet nær begynnelsen av avsnittet.
c) Gjør forbindelsene mellom og innenfor avsnittene tydelige [se også 5.2.2 og 5.2.3 a)].

**5.3.6 Vurder å ta med bilder og multimedia**
Dokumentforfatterne bør vurdere å presentere informasjon på andre måter enn ved hjelp av tekst. Bilder og multimedia kan fange leserens oppmerksomhet og gjøre det lettere å prosessere informasjonen.
Dokumentforfattere bør gjøre følgende når de skal innlemme bilder og multimedia i teksten:
a) Se til at bilder og multimedia underbygger teksten, og unngå bilder som bare er til pynt.
b) Gjør bilder og multimedia så enkle som mulig.
c) Plasser bilder og multimedia i nærheten av teksten de viser til, og merk dem tydelig.
d) La det være plass rundt bilder og multimedia, slik at det blir lett å legge merke til dem.

**5.3.7 Hold en respektfull tone**
Hvis leserne oppfatter at tonen i dokumentet viser respekt for deres behov og situasjon, er det mer sannsynlig at de leser det og gjør det dokumentforfatterne ønsker. Selv om dokumentforfatterne ikke kan være sikre på hvordan leserne vil tolke tonen uten å ha involvert dem (se 5.4.3), bør dokumentforfatterne alltid vurdere hvordan bestemte elementer i dokumentet kan signalisere en tone.
Ordvalg er et særlig viktig element. Dokumentforfatterne bør bruke et språk som er inkluderende og ikke-diskriminerende. Det finnes også andre elementer som gir uttrykk for tone, blant annet:
a) dokumentstruktur;
b) informasjonsutforming;
c) bilder;
d) personlige pronomen;
e) setningsmønstre.

**5.3.8 Påse at dokumentet henger sammen**
Alle elementene som er omtalt i 5.2 og 5.3, bør virke sammen, slik at de danner et sammenhengende dokument. Selv om leserne forstår hvert enkelt element, vil de få en dårligere forståelse av hele dokumentet hvis ikke alle disse elementene passer sammen. Dokumentforfattere bør gjøre følgende for å lage et sammenhengende dokument:
a) Pass på at alle relasjonene mellom ord, setninger, avsnitt, kapitler, bilder og multimedia er tydelige.
b) Bruk konsistent informasjonsutforming, bl.a. ved å følge relevante stilguider.
c) Hold en konsistent tone.

#### 5.4 Retningslinjer for prinsipp 4: Leserne kan lett bruke informasjonen (lett å bruke)

**5.4.1 Oversikt**
Hvis dokumentforfatterne har fulgt retningslinjene i 5.1, 5.2 og 5.3, er det sannsynlig at leserne deres kan bruke dokumentet. Men hvordan kan dokumentforfatterne være sikre på det? Dette prinsippet fokuserer på evaluering, slik at dokumentforfatterne kan forvisse seg om at leserne kan bruke dokumentet. Dokumentforfatterne bør evaluere hvert dokument gjennom hele dokumentets livsløp ved hjelp av evalueringsmetoder som er hensiktsmessige for hvert enkelt stadium.
Dokumentforfatterne bør evaluere dokumentet:
a) kontinuerlig, etter hvert som det utarbeides (se 5.4.2);
b) ytterligere ved å prøve det ut på potensielle lesere (se 5.4.3);
c) med jevne mellomrom, hvis det blir brukt over lang tid (se 5.4.4).

**5.4.2 Evaluer dokumentet kontinuerlig etter hvert som det utarbeides**
Det er sjelden bare ett utkast til et klarspråklig dokument, og det blir sjelden ferdigstilt i løpet av en enkelt arbeidsøkt. Dokumentforfatterne bør evaluere dokumentet hyppig etter hvert som det utarbeides, og endre dokumentet basert på resultatene av evalueringen.
Dokumentforfattere bør gjøre følgende for å evaluere dokumentet etter hvert som det utarbeides:
a) Gjennomgå dokumentet nøye basert på lesernes forståelse (se 5.1.2), lesernes formål (se 5.1.3) og konteksten (se 5.1.4).
b) Vurdere om dokumentet overholder prinsippene og retningslinjene i dette dokumentet.
*MERKNAD: Dokumentforfatterne kan gjøre dette ved hjelp av sjekklisten i tillegg B.*

**5.4.3 Evaluer dokumentet ytterligere sammen med leserne**
Den eneste måten å få vite hvordan leserne reagerer på dokumentet på, er å involvere dem, selv om det bare er i liten grad. Når dokumentet evalueres med hjelp fra lesere i målgruppen, blir lesernes perspektiv på det tilført. Dokumentforfattere bør tenke på følgende faktorer når de skal avgjøre om leserne bør involveres:
a) tilgjengelig tid og tilgjengelige ressurser;
b) dokumentets kompleksitet;
c) antall lesere og hva som kjennetegner dem;
d) hvor alvorlige konsekvensene blir hvis leserne ikke kan bruke dokumentet (det kan dreie seg om konsekvenser for leserne eller dokumentforfatterne).
Involvering av lesere kan variere fra enkle intervjuer eller umiddelbar tilbakemelding online til omfattende testing av brukbarhet.

**5.4.4 Fortsett å evaluere lesernes bruk av dokumentet**
Hvis et dokument brukes gjentatte ganger eller kontinuerlig, bør dokumentforfatterne evaluere det på nytt med jevne mellomrom for å avgjøre om leserne fortsatt kan bruke det. Hvis de ikke kan bruke det, bør dokumentforfatterne gjøre ett av følgende:
a) Hvis dokumentet fortsatt er relevant, bør de endre det basert på evalueringen.
b) Hvis dokumentet ikke er relevant lenger, bør de ta det ut av bruk.
Dokumentforfatterne bør om mulig måle resultater som en del av all videreført evaluering. Måling av resultater er avgjørende for å beslutte om og hvordan dokumentforfattere bør endre et dokument etter første gangs bruk eller publisering. Disse målingene kan omfatte antallet lesere som responderer på et dokument eller følger instruksjoner riktig, mål på kundetilfredshet, salgstall eller tid som er brukt til å svare på spørsmål.

---

### Tillegg A (informativt): Oversikt over prinsipper og retningslinjer
Figur A.1 — Oversikt over prinsipper og retningslinjer

---

### Tillegg B (informativt): Eksempel på sjekkliste
Dokumentforfattere kan bruke sjekklisten i tabell B.1 som en påminnelse når de utarbeider et dokument.

**Tabell B.1 — Eksempel på sjekkliste**
(Sjekkliste for relevante prinsipper, retningslinjer og kjennetegn for klarspråk, med referanser til dokumentets seksjoner 5.1.2 til 5.4.4)

*Tabelldata (kortfattet):*
- Prinsipp 1 RELEVANT (5.1.2 - 5.1.6)
- Prinsipp 2 LETT Å FINNE (5.2.2 - 5.2.5)
- Prinsipp 3 LETT Å FORSTÅ (5.3.2 - 5.3.8)
- Prinsipp 4 LETT Å BRUKE (5.4.2 - 5.4.4)

---

### Litteratur
1. NS-ISO 8879:1986, Databehandling — Tekst- og kontorsystemer — Generelt standardspråk for tilføyelse av markering i tekst (SGML)
2. NS-EN 301549, Tilgjengelighetskrav for IKT-produkter og -tjenester
3. International Plain Language Federation. ISO Plain Language Standard — Bibliography [online]. Tilgjengelig på: https://www.iplfederation.org/plain-language/bibliography/
4. Web Content Accessibility Guidelines (WCAG) [online]. Tilgjengelig på: https://www.w3.org/WAI/standards-guidelines/wcag/

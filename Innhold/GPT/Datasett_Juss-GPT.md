# Datasett: JussGPT – Juridisk faktagrunnlag for Gramo

> **Formål:** Dette dokumentet utgjør det juridiske faktagrunnlaget ("Golden Standard") som all kommunikasjon fra Gramo må være i tråd med. Brukes av JussGPT til å vurdere juridisk korrekthet og risiko i tekster.

**Versjon:** 1.0
**Dato:** 28. januar 2026
**Kilder:** Åndsverkloven, fondsloven, Prop. 53 L (2020-2021), Høyesterett, Gramos jurister
**Eier:** Gramo

---

## 1. Gramos formål og hjemmelsgrunnlag

### 1.1. Gramos historie og bakgrunn

*Kilde: Prop. 53 L (2020–2021), Proposisjon til Stortinget (forslag til lovvedtak) – Lov om kollektiv forvaltning av opphavsrett mv.*

Foreningen Gramo ble stiftet i 1989 av Norsk Musikerforbund, Norsk Tonekunstnersamfund, Norsk Skuespillerforbund, Skuespillerforeningen av 1978, FONO og IFPI Norge.

Bakgrunnen for opprettelsen av Gramo var innføring av individuell vederlagsrett i den dagjeldende åndsverkloven § 45b (ny § 21). Fra 1990 gjaldt vederlagsretten bruk av lydopptak i kringkasting. Fra 2001 ble bestemmelsen utvidet til også å gjelde annen offentlig fremføring (bruk av lydopptak i butikker, kaféer, hoteller etc.). Gramo er godkjent av Kulturdepartementet som innkrevings- og fordelingsorganisasjon etter åndsverkloven § 45b (ny § 21).

Gramo oppkrever og fordeler vederlag til både utøvende kunstnere og produsenter (plateselskap/mastereier). Gramo har ca. 27 500 utøvermedlemmer og ca. 10 300 produsentmedlemmer. Gramo oppkrever vederlag for all bruk av vernede lydopptak i henhold til loven (unntatt videresending, som Norwaco forvalter), også til rettighetshavere som ikke er medlemmer. Gjennom gjensidighetsavtaler som Gramo har inngått, får utenlandske rettighetshavere i hovedsak sitt vederlag fra sitt nasjonale vederlagsbyrå.

I tillegg til å kreve inn vederlag for bruk av lydopptak som er vernet etter åndsverkloven, krever Gramo også inn avgift for bruk av ikke-vernede opptak på vegne av Fond for utøvende kunstnere (etter en avtale med fondet).

**Merk! Gramo opererer ikke med privatrettslige avtaler.**

Det er viktig å merke seg at Gramo ikke klarerer rettigheter i privatrettslige avtaler slik som eksempelvis Tono gjør. I stedet krever Gramo opp vederlag og avgift med hjemmel i lov. Gramo krever derfor bare opp vederlag og/eller avgift for den bruk av lydopptak som har funnet sted. Tillatelse er allerede gitt i lov (tvangslisens eller avgift).

### 1.2. Viktig distinksjon: Juridisk rett vs. praktisk utbetaling

**Juridisk rett til vederlag (lovbestemt):**
- Retten til vederlag oppstår **automatisk** når et vernett lydopptak brukes iht. åndsverkloven § 21
- Retten gjelder **uavhengig** av om rettighetshaveren er medlem av Gramo
- Retten gjelder **uavhengig** av om lydopptaket er registrert hos Gramo
- Gramo oppkrever vederlag for all bruk av vernede lydopptak, også til rettighetshavere som ikke er medlemmer (jf. pkt. 1.1)

**Praktisk utbetaling (operasjonelt):**
- For at rettighetshaveren faktisk skal motta penger, må Gramo ha identifisert både:
  1. Hvilke lydopptak som er brukt
  2. Hvem som har rett til vederlag for disse lydopptakene
- Dette skjer gjennom operative prosesser som ikke er regulert i lov, men i Gramos interne rutiner og fordelingsreglement

**Viktig for kommunikasjon:**
- Når vi kommuniserer om rettigheter, skal vi fokusere på den **juridiske retten**
- Vi skal IKKE blande inn operative krav (registrering, rapportering) med mindre det er eksplisitt relevant

---

## 2. Sentrale begreper – Definisjoner

### 2.1. Utøvende kunstner
**Definisjon (åndsverkloven § 1):**

> Med utøvende kunstnere menes her musikere, sangere, skuespillere, dansere, dirigenter, sceneinstruktører og andre som gjennom sin kunst framfører åndsverk eller tradisjonsuttrykk.
**Kilde:** [https://lovdata.no/lov/1956-12-14-4/§1](https://lovdata.no/lov/1956-12-14-4/§1)

### 2.2. Produsent (av lydopptak)
**Definisjon (Høyesterett HR-2023-2282-A):**

> «Produsent av lydopptak» etter åndsverkloven § 20 er den som forestår, i betydningen tilrettelegger og bærer omkostningene med, produksjonen av opptakene.
https://www.domstol.no/no/hoyesterett/avgjorelser/2023/hoyesterett-sivil/HR-2023-2282-A/**Kilde:** https://www.domstol.no/no/hoyesterett/avgjorelser/2023/hoyesterett-sivil/HR-2023-2282-A/

---

## 3. Gramos hjemmelsgrunnlag og Fond for utøvende kunstneres hjemmelsgrunnlag for oppkrevingen

### 3.1. Gramo

Gramo er godkjent av Kulturdepartementet som oppkrevings- og fordelingsorganisasjon etter åndsverkloven § 21 ved offentlig fremføring og overføring til allmennheten av lydopptak. Godkjenningen gjelder ikke for videresending av kringkastede lydopptak eller for lydopptak som overføres på en slik måte at den enkelte selv kan velge tid og sted for tilgang til lydopptaket. [https://lovdata.no/lov/2018-06-15-40/§21](https://lovdata.no/lov/2018-06-15-40/§21)

### 3.2. Fond for utøvende kunstnere

For lydopptak som omfattes av lov om avgift på offentlig framføring av utøvende kunstneres prestasjoner m.v. ("fondsloven"), har Kultur- og likestillingsdepartementet bestemt at Gramo skal kreve inn denne avgiften på vegne av Fond for utøvende kunstnere (FFUK). Denne avgiften kommer i tillegg til vederlaget etter åndsverkloven § 21. [https://lovdata.no/lov/1956-12-14-4/§3](https://lovdata.no/lov/1956-12-14-4/§3)

---

## 4. Det er enten vederlagsplikt eller avgiftsplikt ved bruk av lydopptak.

I praksis innebærer bruk av lydopptak som omfattes av handlingsbeskrivelsen i åndsverkloven § 21 eller i fondsloven § 3, at alle lydopptak som inneholder utøvende kunstneres prestasjoner av verk eller tradisjonsuttrykk - enten er **vederlagspliktig** (åndsverkloven § 21) eller **avgiftspliktig** (fondsloven § 3).

---

## 5. De fleste lydopptak inneholder musikk, men Gramo krever ikke opp for rettigheter i musikk. Det er det Tono som gjør.

### 5.1. Den mest vanlige verkstypen det gjøres lydopptak av, er utøvende kunstneres fremføring av musikkverk, jf. åndsverkloven § 2 annet ledd bokstav d.

### 5.2. Hverken Gramo eller FFUK kan med hjemmel i lov kreve opp henholdsvis vederlag eller avgift for musikk. Musikkrettighetene tilhører den/e som har skapt verket; opphaver (komponist mv.).

### 5.3. I Norge er det i denne sammenhengen den kollektive rettighetsforvaltningsorganisasjonen TONO som forvalter opphavernes rettigheter til musikken som befinner seg på et lydopptak som brukes innenfor den handlingsbeskrivelsen som omfattes av åndsverkloven § 21 eller fondsloven § 3.

### 5.4. Hjemmelen Gramo benytter seg av til å kreve opp vederlag for - knyttes direkte til selve lydopptaket som sådan for produsenten av det, og til prestasjonene til de medvirkende utøvende kunstnerne som fremfører musikken på lydopptaket.

### 5.5. Praktisk eksempel:
Artisten Sinéad O'Connor og medvirkende musikere (utøvende kunstnere) fremfører (prestasjon) tekst og musikk (verk) skapt av Prince (opphaver til verket), som det britiske plateselskapet Chrysalis gjør lydopptak av (produsent av lydopptak.).

For dette lydopptaket av fremført musikk, er det TONO som krever opp vederlag for skaperen av musikken, her Prince – Gramo krever opp vederlag for både prestasjonen som utføres av Sinéad O'Connor og musikere, og for lydopptaksprodusenten Chrysalis (plateselskap).

---

## 6. Vernede eller ikke-vernede lydopptak.
- **Lydopptak som omfattes av åndsverkloven § 21** – kalles «**vernede lydopptak**». Dette krever Gramo opp vederlag for. Se pkt. 3.1 ovenfor.

- **Lydopptak som omfattes av fondsloven § 3 \*\*(som Gramo krever opp avgift på vegne av FFUK for) – kalles «**ikke-vernede lydopptak**». Se pkt. 3.2 ovenfor.

---

## 7. Det kan gis innsigelser mot Gramos avgjørelse om vederlagsplikt og/eller avgiftsplikt på følgende grunnlag:

### 7.1. Kravets eksistens bestrides

Begrunnelsen kan være at det rent faktisk ikke overføres eller fremføres lydopptak, eller at handlingen (overføringen/fremføringen) ikke omfattes av åndsverkloven § 21 eller fondsloven § 3.

### 7.2. Er uenig i vederlagets størrelse og/eller kriterier som er brukt for vederlagsfastsettelsen

Se lov om om kollektiv forvaltning av opphavsrett mv. § 28 som veileder. [https://lovdata.no/lov/2021-05-28-49/§28](https://lovdata.no/lov/2021-05-28-49/§28)

### 7.3. Ordinær domstolsbehandling

Gramos endelige avgjørelse om vederlagplikt, jf. pkt 7.1, kan bringes inn for de ordinære domstolene.

### 7.4. Vederlagsnemnda

Tvist om vederlag, jf. pkt 7.2, kan Gramo eller bruker bringe inn for Vederlagsnemnda, som kan fastsette vederlaget på bindende måte, jf. åndsverkloven § 62. [https://lovdata.no/lov/2018-06-15-40/§62](https://lovdata.no/lov/2018-06-15-40/§62)

### 7.5. Klage til Fond for utøvende kunstnere (FFUK)

Gramos endelige avgjørelse om avgiftsplikt kan påklages videre til styret i FFUK etter reglene i forvaltningsloven, så langt de passer, jf. forskrift om forvaltning av Fond for utøvende kunstnere og om fastsetting av avgift for offentlig framføring av lydopptak som ikke er vernet etter åndsverkloven § 7.
